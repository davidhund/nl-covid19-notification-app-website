---
layout: in-app-content
lang: bg
title: Сътрудничество на CoronaMelder с други държави
permalink: /bg/operabiliteit
# contentLang: en
---
От края на ноември 2020 CoronaMelder  работи заедно с приложения за коронавируса от други държави членки на ЕС. През идните месеци броят на тези държави ще се увеличи.

Сътрудничеството спомага да се спре разпространението на коронавируса. Това важи както за потребители на CoronaMelder, които заминават за чужбина, така и за хора от други страни, които пристигат в Нидерландия. Може например да е от значение за хората, които живеят в близост до границата с Германия или Белгия, както и когато отново можем да пътуваме в чужбина на почивка. Като потребител не е нужно да правиш нищо специално; не е необходимо да изтегляш нова версия на CoronaMelder или да ползваш приложения от тези други държави. 

Например, дълго време си се намирал близо до потребител на германското приложение Corona-Warn-App. Този човек си е направил тест за коронавирус в Германия, който се е оказал положителен. Когато той обмени кодовете си с германската здравна инспекция, CoronaMelder ще ти изпрати известие. Същото важи и в обратния случай. Тъй като приложенията за коронавируса работят съвместно, е достатъчно да свалиш само едно приложение; ако живееш в Нидерландия, това е CoronaMelder.

## Европейско сътрудничество

Европейският съюз изгради дигитална инфраструктура за осъществяване на сътрудничеството между приложенията за коронавируса от отделните държави, проекта European Federation Gateway Service (EFGS). Тази инфраструктура се състои от общ сървър (помещаващ се в информационния център на Европейската комисия в Люксембург) и подпомага компетентните национални институции или официални органи на държавите членки в обмена на данни между различните приложения за коронавируса.

Предимствата на това международно сътрудничество са:
- Достатъчно е потребителите да инсталират само приложението от собствената им страна (за живеещите в Нидерландия: CoronaMelder).
- Около 18 държави са включени в портала, което осигурява широк обхват.

Други държави също могат да се включат в бъдеще, ако отговарят на същите условия. Веднага щом кризата с коронавируса бъде овладяна, инфраструктурата ще бъде деактивирана. 

## Политика на поверителност

Всички приложения на европейските страни, които участват в сътрудничеството, отговарят на едни и същи принципи в рамките на политиката на поверителност: 

- Защитата на данните на потребителите е от първостепенно значение.
- Ползването на приложението е доброволно.
- Приложенията не събират данни за местонахождението; следователно те не знаят къде са потребителите.
- Приложенията отговарят на високи стандарти за сигурност и защита на личните данни.

Данните, които се изпращат към общия сървър, също както и при CoronaMelder, се съхраняват максимум 14 дни. Към сървъра не се изпращат никакви други данни освен кодовете от приложенията и единствено само те се съхраняват на него. 

Европейските държави могат да се включат към общия сървър, ако имат децентрализирано приложение. Приложението събира кодовете на потребителите, при които е установен коронавирусът, и ги сравнява с кодовете в твоя телефон.

За сравнение: при централизирано приложение тези кодове се събират на централно място и там се сравняват. [Списъкът на държавите с централизирани и децентрализирани приложения може да бъде разгледан тук](https://ec.europa.eu/info/live-work-travel-eu/health/coronavirus-response/travel-during-coronavirus-pandemic/how-tracing-and-warning-apps-can-help-during-pandemic_en). 
