---
layout: in-app-content
lang: nl
title: Samenwerking CoronaMelder met andere landen
permalink: /nl/operabiliteit
---
CoronaMelder werkt vanaf eind november 2020 samen met de corona-apps van een aantal andere landen uit de Europese Unie. In de maanden erna zal het aantal landen stijgen.

Die samenwerking helpt de verspreiding van het coronavirus tegen te gaan. Dat geldt voor gebruikers van CoronaMelder die naar het buitenland gaan als voor mensen uit andere landen die naar Nederland komen. Dit kan bijvoorbeeld belangrijk zijn voor mensen die in het grensgebied met Duitsland of België wonen en voor als we weer naar het buitenland op vakantie gaan. Als gebruiker hoef je hiervoor niets te doen; je hoeft geen nieuwe versie van CoronaMelder te downloaden en ook geen corona-app uit die andere landen te gebruiken. 

Stel, je bent langere tijd dicht bij een gebruiker van de Duitse Corona-Warn-App geweest. Deze persoon wordt in Duitsland getest en blijkt corona te hebben. Als die persoon zijn codes deelt met de Duitse GGD, dan krijg jij via CoronaMelder een melding. Andersom geldt hetzelfde. Omdat de corona-apps onderling samenwerken, hoef je dus maar één app te downloaden; als inwoner van Nederland is dat CoronaMelder.

## Europese samenwerking

De Europese Unie heeft voor de samenwerking tussen de corona-apps uit verschillende landen een digitale infrastructuur opgezet, de Europese Federatieve Gateway Service (EFGS). Deze bestaat uit een gemeenschappelijke server (gehost in het datacentrum van de Europese Commissie in Luxemburg) die het voor de aangewezen nationale autoriteiten of officiële instanties van lidstaten mogelijk maakt gegevens uit te wisselen tussen de verschillende corona-apps.

De voordelen van deze internationale samenwerking zijn:
- Gebruikers hoeven alleen de app uit het eigen land te installeren (als inwoner van Nederland: CoronaMelder).
- Ongeveer 18 landen sluiten aan op de gateway, wat een groot bereik oplevert.

Andere landen kunnen ook in de toekomst aansluiten als ze aan dezelfde voorwaarden voldoen. Zodra de coronacrisis onder controle is, wordt de infrastructuur gedeactiveerd. 

### Privacy
Alle apps van Europese landen die deelnemen aan de samenwerking, voldoen aan dezelfde principes op het gebied van privacy: 
- De bescherming van de gegevens van gebruikers is van het grootste belang.
- Het gebruik van de app is vrijwillig.
- De apps verzamelen geen locatiegegevens; ze weten dus niet waar gebruikers zijn.
- De apps voldoen aan hoge standaarden van beveiliging en privacy.

De data die verstuurd worden naar de gemeenschappelijke server worden, net als bij CoronaMelder, maximaal 14 dagen bewaard. Er worden geen andere gegevens dan de codes uit de apps verstuurd naar of opgeslagen op de server of daar opgeslagen. 

Europese landen kunnen aansluiten op de gemeenschappelijke server als ze een gedecentraliseerde app hebt. De app haalt de codes van gebruikers op die besmet blijken te zijn en vergelijkt die met de codes op jouw telefoon.

Ter vergelijking: bij een gecentraliseerde app worden die codes op een centrale locatie verzameld en daar vergeleken. Bekijk het overzicht van [landen met gecentraliseerde en gedecentraliseerde apps](https://ec.europa.eu/info/live-work-travel-eu/health/coronavirus-response/travel-during-coronavirus-pandemic/how-tracing-and-warning-apps-can-help-during-pandemic_en). 
